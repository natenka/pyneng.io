# 2. Використання Git та GitHub

У книзі досить багато завдань і треба їх десь зберігати. Один із варіантів –
використання для цього Git та GitHub. Звичайно, можна використовувати для цього
інші засоби, але використовуючи GitHub, можна поступово розібратися з ним і
потім використовувати його для робочих завдань. Завдання книги/курсу
знаходяться в окремому [репозиторії на GitHub](https://github.com/natenka/pynenguk-tasks/).
Їх можна завантажити як zip-архів, але краще працювати з репозиторієм за
допомогою Git, тоді можна буде переглянути внесені зміни та легко оновити
репозиторій. Якщо вивчати Git з нуля і особливо якщо це перша система контролю
версій, з якою Ви працюєте, інформації може бути дуже багато, тому в цьому
розділі все націлене на практичний бік:

* як почати використовувати Git та GitHub
* як виконати базові налаштування
* як подивитися інформацію та/або зміни

Теорії в цьому підрозділі буде мало, але будуть надані посилання на корисні
ресурси. Спробуйте спочатку провести всі налаштування для виконання завдань, а
потім продовжуйте читати книгу. І наприкінці, коли базова робота з Git та
GitHub буде вже звичною справою, почитайте про них докладніше. Для чого може
стати в нагоді Git:

* для зберігання конфігурацій та всіх змін у них
* для зберігання документації та її версій
* для зберігання схем та всіх їх версій
* для зберігання коду та його версій

GitHub дозволяє централізовано зберігати всі вище перелічені речі, але слід
враховувати, що ці ресурси будуть доступні й іншим. GitHub має і приватні
репозиторії, але навіть у них не варто викладати таку інформацію, як паролі.
